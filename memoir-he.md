# מה שראיתי כשהתעוררתי: תיעוד מהגל הראשון – דו"ח מסע רוחני של תולי הופמן

## תולי, אתה ממש סובל
 
לפעמים צריך להגיע לתחתית בחיים כדי לעשות שינוי משמעותי.

בפברואר 2019 עזבתי את העבודה שלי בהייטק. עבדתי כמתכנת, אבל הייתי שקוע עמוק בדיכאון והתמכרות לוויד  — וזה היה הסיבה העיקרית שעזבתי. היה לי קצת כסף ששמרתי בצד, ובכנות, פשוט נמאס לי מהחיים. לא רציתי למות  — אבל רציתי לא להרגיש כלום. לעשן, לגלול, לראות את עצמי נעלם.

וככה באמת חייתי כמה חודשים. נשארתי בבית, מעשן כל היום, צופה בפורנו, יוטיוב, ריאליטי — כל דבר שיעביר לי את הזמן. כל דבר שיעזור לי להיעלם. לא להיות.
בודדתי את עצמי מהמשפחה והחברים כמה שרק אפשר. כמעט לא עניתי להודעות. שמרתי על קשר מינימלי עם העולם החיצון.

בתקופה הזו התחלתי ללכת לטיפול פסיכולוגי, וזה דווקא דיבר אליי. אבל חוץ מזה — כלום. לא נסיתי  או רציתי לעשות שום שינוי כל עוד יש לי כסף שאני יכול לחיות עליו. באיזשהו שלב הפסיכולוגית המליצה לי לראות פסיכיאטר, והוא הציע להתחיל עם 50 מ"ג סרנדה. למרות שחששתי מהכדורים האלה, ולא רציתי להיות מישהו שלוקח כדורים פסיכיאטריים, לא התנגדתי. הרגשתי כל כך בשפל, שלא היה לי מה להפסיד, אז יאללה, למה לא..
כמה שבועות אחר כך, אחותי שאלה אם אני רוצה לעשות איתה טיול לקנדה. עדיין הרגשתי קהות ואדישות, אבל אמרתי לה כן. החלטתי להתחייב, לזרוק את עצמי לתוך זה.

ביום הראשון או השני בקנדה, התארחנו אצל סבא וסבתא. סבתא לקחה אותנו לבריכה בחצר של חברים  — אותה בריכה שהיינו הולכים אליה בקיץ בתור ילדים.
סבתא שלי לקחה אותי ואת אחותי כל אחד לשיחה אישית קצרה בצד, ואז כשהתחלתי לדבר איתה, מהר מאוד התחלתי להיפתח. אולי ההתמסרות לטיול נתנה לי קצת אנרגיה. אולי זו הייתה גם הנוסטלגיה. משהו בי נסדק. התחלתי לספר לה על הדיכאון. על איך אני יושב בבית, מעשן כל היום, לא עושה כלום.
אני זוכר אותה עומדת מולי, מסתכלת לי עמוק לתוך העיניים, ראיתי דמעות בעיניים שלה ואז –
 "תולי" היא אמרה לי , "אתה ממש סובל."
משהו במשפט הזה — באיך שהיא אמרה אותו — חדר לי ישר ללב. הרגשתי את זה כמעט מתפשט בתוכי, בזמן אמת.
כשחזרנו לבית הלכתי לחדר שלי, ונשברתי. בכיתי. חזק. הכל התפרץ החוצה — כאב של שנים, שכבר שכחתי שאני סוחב.

אפילו לא הבנתי עד אז שאני סובל. לא ממש הסתכלתי על זה ככה. ההכרה הפשוטה, חסרת השיפוטיות של סבתא שלי שבר הכל. ראיתי את עצמי בעיניים מלאות חמלה. מסכן שלי. הבנתי כמה באמת כאבתי. באמת הרגשתי בודד, מפוחד, שבור.

תוך כדי שבכיתי, התחלתי להרגיש שמשהו משתחרר — כאילו משקל כבד יורד ממני. אני זוכר שחשבתי לעצמי, אני לא רוצה לבכות לבד. אני רוצה חיבוק. ואז חשבתי — למה לא פשוט להמשיך לדבר עם סבתא?
אז ביקשתי ממנה להמשיך לדבר. היא לקחה אותי לחדר הטיפולים שלה. המשכתי לבכות — בכי עמוק, של ילד קטן, מהבטן. פשוט שחררתי הכל. והיא ישבה איתי, נוכחת, מחזיקה את המרחב.
מאז, אנחנו עושים מפגש רוחני קבוע — פעם בחודש, כבר שש שנים ברצף. סבתא שלי היא מדריכה רוחנית. והיא גם גאונה רגשית.

הרגע הזה הוריד ממני כל כך הרבה כאב. הוא באמת עשה לי טוב. התחלתי להרגיש חי יותר, להנות מהזמן שלי בקנדה עם המשפחה. והחלטתי: כשאני חוזר לארץ, אני מנסה לעשות שינוי. אני אוכל בריא. מפחית עישון — אולי אפילו מפסיק. מתחיל להתאמן, ואולי אפילו אשקול לחזור להייטק.

## חזרה לישראל

 מילה אחת שנשארה איתי מהטיול לקנדה הייתה "נוכחות".
 "להיות נוכח".
אני זוכר שסבתא שלי הזכירה את זה פעם, ואחר כך גם אחת החברות של דוד שלי דיברה על זה בארוחת ערב. ישבנו בחוץ, אולי עישנו קצת וויד והקשבנו למוזיקה, ובאיזשהו שלב החברה של הדוד הסתובבה אליי. אני לא זוכר בדיוק מה היא אמרה, אבל זה היה משהו בסגנון: "תקשיב למוזיקה... אתה שומע את זה? תהיה פשוט כאן"
משהו בזה נגע בי. זה החזיר אותי לקטע הזה של "להיות נוכח" שסבתא שלי דיברה עליו.
משהו בזה היה נשמע לי מוזר — כאילו, מה זה בכלל אומר להיות נוכח?
ברור שאני נוכח.
אבל משהו בי הסתקרן. הרגשתי שיש שם משהו יותר עמוק שהן מצביעות עליו…

כשחזרתי לארץ, ישר התחלתי לעשות שינויים.
דוד שלי עזר לי לבנות רוטין יומי: אוכל בריא, כושר, כתיבה ביומן — דברים כאלה.
הפחתתי מאוד את העישון — החלטתי לעשן רק בערבים.
התחלתי לחפש דרכים להיות פרודוקטיבי. להרגיש חי.
וזה עבד. הרגשתי כמו בן אדם חדש. עם אנרגיה חדשה.
והרעיון של נוכחות? הוא התחיל לתפוס יותר מקום איפשהו מאחורה בראש שלי. עדיין לא הבנתי עד הסוף, אבל נהייתי הרבה יותר נוכח בחיים שלי. התחלתי להרגיש טוב. להרגיש בריא.
אני זוכר רגע אחד במיוחד, כמה ימים אחרי שחזרתי לארץ. אני יושב על הספה, שותה מיץ תפוזים. וזה היה כל כך טעים, אף פעם לא חוויתי טעם של מיץ תפוזים בצורה כזאת אינטנסיבית וטעימה. והיה שם גם משהו עמוק יותר, משהו ברגע הזה הרגיש כאילו זה היה בסלו מושן. תוך כדי ששתיתי, והרגשתי את הטעם המדהים הזה של מיץ תפוזים, גם ראיתי את היד שלי מחזיקה את הכוס ואת התנועה של היד שלי.
זה העיף לי את המוח.
ידעתי שמשהו טוב מתבשל אצלי.
ובאמת תוך שבועיים מאז שחזרתי לארץ, הפסקתי לגמרי לעשן.


## העבודה החדשה שלי: להיות נוכח
יום אחד דיברתי עם חבר על כל הדבר הזה, והוא אמר לי: "אם אתה בעניין של נוכחות, תקרא את כוחו של הרגע הזה, של אקהרט טול".
ישר הלכתי לקנות את הספר, וברגע שהתחלתי לקרוא זה שינה לי את הכל.
לא רק שזה ריתק אותי, הרגשתי שאני כבר חצי מכיר על מה הוא מדבר.
כשהוא תיאר מה זה להיות נוכח, קראתי וחייכתי, אפילו צחקתי לעצמי.
היה בזה משהו קורע — כמה שזה דיבר אליי. פשוט הבנתי אותו. הרגשתי אותו.
ידעתי בדיוק על מה הוא מדבר.
באותה תקופה עדיין הייתי בלי עבודה ולא רציתי למהר לחזור לעבוד, אז החלטתי להתייחס לנוכחות הזאת כמו לעבודה במשרה מלאה.
כל שנייה, כל דקה ביום שלי — ניסיתי להיות הכי נוכח שאפשר.
כל פעם ששמתי לב שאני עמוק בתוך מחשבות או נסחף בתוך רגשות, הפנתי בחזרה בעדינות את הקשב שלי לרגע הזה.
כל פעם ששמתי לב שהמוח שלי קפץ לנתח דברים על העבר או לתכנון על העתיד, הפניתי בעדינות את הקשב שלי חזרה— לכאן ועכשיו, לחושים שלי. למה שאני שומע, רואה, מריח ולתחושות שלי בגוף.

בעבר הייתי עושה קצת מדיטציות— הייתי משתמש ב-Headspace באוטובוס בדרך לעבודה. לא ממש הבנתי מה אני עושה, אבל זה דווקא היה לי נחמד.

אז בניתי לעצמי שגרה כזאת:
20 דקות מדיטציה
20 דקות כתיבה ביומן
20 דקות כושר
20 דקות קריאה

הייתי עושה את הרוטין הזה לא פעם אחת ביום, אלא חוזר על זה שוב ושוב.

באותה תקופה, עם כל העומק והאינטנסיביות, לא חיפשתי איזו חוכמה רוחנית עמוקה או פילוסופיה מורכבת.
לא ניסיתי להבין את זה בראש.
הייתי קורא הרבה את כוחו של הרגע הזה כי זה הרגיש כמו מדיטציה. זה קירב אותי לנוכחות, אבל העניין לא היה להבין את זה — אני כבר ידעתי בדיוק על מה הוא מדבר. רציתי לחיות את זה. להרגיש את זה.

הייתי עושה גם מלא הליכות — מה שהפך למדיטציה האהובה עליי.
פשוט ללכת ברחוב, לנסות להיות נוכח. להרגיש את הגוף. להרגיש את המגע של הבגדים על העור. להקשיב לרעשים. להביט מסביב.
וכל פעם ששמתי לב שהקשב ברח, בעדינות החזרתי אותו לחושים שלי ולתחושה הפשוטה שאני חי ומודע לעצמי. ככה שוב ושוב ושוב.

לפעמים הייתי מתעייף ונותן לעצמי כמה שעות לשחרר מזה — אבל מהר מאוד הייתי חוזר לזה. שוב ושוב.

הייתי "מתרגל במשרה מלאה" — אבל לא בקטע של נזיר או יוגי רוחני.
זה היה יותר פסיכולוגי. זה היה עזרה עצמית.
התחלתי לחיות חיים פעילים ובריאים יותר. לא חזרתי עדיין לעבוד, אבל הייתי פעיל חברתית, מאתגר את עצמי, מנסה לצמוח — לא מתוך רדיפה אחרי הארה, אלא בשביל להשתפר, בשביל לחיות.

## פריצת הדרך הראשונה

זה קרה תוך כדי כתיבה ביומן.
ישבתי, פשוט מנסה לשפוך — לכתוב כל מחשבה, כל שיפוט שעלה לי בראש. רציתי להגיע הכי עמוק שאפשר. אפילו המחשבה על עצם זה שיש לי מחשבות. המחשבות על לכתוב את כל המחשבות. השיפוטים כמו: מה אני בכלל עושה? זה בכלל יעבוד?

המשכתי ככה במשך זמן מה.
ואז פתאום שמתי לב למחשבה אחת קטנה ברקע, מין רעש רקע סטטי כזה שפשוט ישב שם — יכולתי לראות בבירור שהיא תפסה חלק מתשומת הלב שלי, אבל זה היה מוזר, כי משום מה עדיין לא כתבתי אותה.

למרות שכתבתי כמעט באובססיביות כל מחשבה שעלתה — המחשבה החמקמקה הזו עברה מתחת לרדאר.
אבל למרות שלא ממש  הייתי מודע אליה, היא בכל זאת תפסה לי חלק מהקשב.
וברגע שכתבתי אותה — בום — הרגשתי את הנוכחות שלי מתרחבת.
זה הרגיש כאילו חלק גדול מתשומת הלב שלי הייתה עמוק בתוך כל מיני חצי-מחשבות, חצי-רגשות כאלה, אבל
לא הייתי מודע אליהם עד הסוף, אבל ברגע שזיהיתי אותם וכתבתי אותם —  זה פתח מרחב חדש בתוך הראש שלי.

 והמרחב כזה — הרגיש מדהים.
המשכתי לכתוב לזמן מה, הולך עמוק יותר שופך הכל החוצה.
ואז, באיזשהו שלב, הרמתי את העיניים שלי והסתכלתי סביב החדר.
אני לא חושב שהיו לי מילים בראש באותו רגע.
אבל אם הייתה לי מחשבה באותה הרגע, היא הייתה משהו בסגנון של:
אין מצב! פאק.
זה היה כאילו המציאות שלי קיבלה שדרוג ל-GTA 6 בלחיצת כפתור.
הסתכלתי על הכיור. על הכלים. על הסבון.
הכל היה נראה כאילו מישהו לחץ על כפתור "השהייה" במשחק מחשב —
הכול היה קפוא ברגע מושלם.
ולא קפוא כמו פסל — יותר כמו תנועה שנתפסה בדיוק באמצע, מלאת חיים ומודעת לעצמה.
הסבון עמד באמצע תנועה, כאילו מחזיק איזה תנוחת יוגה מרשימה.
הצלחות בתוך המתקן לייבוש כלים, לא סתם היו מונחות — הן נראו כמו חבורה של דמויות עם דאחקה פנימית שרק הם מבינים.
 פתאום, זה לא היה סתם "חפצים" — זו הייתה סצנה. מעוצבת. ממוקמת. מכוונת.
הכול היה נראה גם קורע ויפהפה בו זמנית.

באותם רגעים הרגשתי שכל תשומת הלב שלי, יצאה לגמרי מהראש שלי, מכל המחשבות והפרשנויות הרגילות שלי שתמיד תופסים בשקט את רוב תשומת הלב שלי, וכל הפוקוס שלי עברה לחושים, לגוף ולתחושה הפשוטה והעמוקה של אני קיים, אני חי.
זה היה כמו לעבור מצפייה מטושטשת באיכות 360p לראייה חדה ב-4K.

וזה לא היה רק הראייה, גם חוש השמיעה עברה שדרוג. זה הרגיש כאילו היו לי איזה מין איירפודס בלתי נראים באוזניים, על מצב ביטול רעשים, ופתאום — בום — עברתי למצב שקיפות.
יכולתי לשמוע הכל!
ולא רק שמעתי — הרגשתי.
הכל היה נשמע טעים. יפיפה.
כל צליל הרגיש כאילו הוא בוקע מהשקט — בצורה הכי יצירתית, הכי שובבה.
אפילו צפירות רחוקות של מכוניות לא נשמעו חזקות או מעצבנות.
הן הרגישו כמו לחישות.
היה שם מין שקט מוזר מאחורי כל הרעש — שקט שהפך את הכל לרך ומושלם.
באותו רגע ידעתי שאני חווה משהו גדול.
זה בדיוק מה שאקהרט טול דיבר עליו ב"כוחו של הרגע הזה".

## התולי החדש

 אחרי החוויה הרדיקלית הזאת, נכנסתי לזה אפילו יותר חזק, הייתי חדור מטרה עם רעל בעיניים.
מתעורר בבוקר, מתהפך במיטה? מנסה להיות נוכח.
 מצחצח שיניים? מנסה להיות נוכח.
 מדבר עם חברים? מקשיב? מנסה להיות נוכח.
כל רגע ורגע הפך להיות עוד הזדמנות להעמיק את הנוכחות שלי. כל פעם ששמתי לב שאני גולש לתוך עולם המחשבות המפתה, בעדינות הייתי מחזיר את תשומת הלב שלי לרגע הזה. בכל רגע מחדש בחרתי לשים את סדר העדיפויות שלי בחושים שלי, בגוף שלי במקום בתוך הסיפורים, הזהויות והפרשנויות האינסופיות בראש שלי.
הייתי אובססיבי.
זו הייתה העבודה שלי עכשיו.
להיות נוכח. להיות מודע. בכל רגע. בכל שנייה.
והרגעים האלה של הנוכחות העמוקה המשיכו להגיע.
הם גדלו.
הרבה מהפריצות דרך קרו תוך כדי הליכה.
אבל לא היה לי שום שליטה עליהם –  הם פשוט קרו.
הם היו תופסים אותי בדרך כלל תוך כדי הליכה, כתיבה או קריאה.
ופתאום בום:
 אין מצב. הנה זה קורה שוב.
היה לי ברור שמצבי התודעה האלה שונים לגמרי מכל מה שחוויתי אי פעם.
זה הרגיש כמו להתעורר מחלום.
ואני מתכוון לזה במובן הכי מילולי.
רובנו עוברים את רוב החיים שלנו תוך כדי סוג של שינה — וכל פעם שהתעוררתי וזה הרגיש מדהים. אקסטטי. זה הרגיש כמו הכל.

בחודשים הראשונים, הם היו מגיעים כל כמה ימים — פריצת דרך רדיקלית שנמשכה כמה דקות, לפעמים אפילו שעה או שעתיים.
וברגעים האלה, הייתי כאן.
נוכח.
מודע לעצמי ולקיום שלי באופן רציף משנייה לשנייה.
המודעות הזו לא תפסה מקום בראש או הרגישה יותר מדי, להיפך היא יצרה מקום. הבנתי כמה המוח שלי באמת מסוגל להכיל — כמה מידע החושים שלי יכולים לקלוט בו זמנית — כשאני לא מבזבז את כל הקשב על לעיסת מחשבות בלתי פוסקת.
זה לא שהמחשבות הפסיקו, הם עדיין הגיעו.
אבל כבר לא הייתי שבוי שלהם.
גם אם אחת מהן תפסה אותי לכמה שניות, הייתי מבחין בזה.

הייתי רואה איפה המחשבה התחילה.
מה היה הטריגר שהפעיל אותה.
רואה כמה זמן היא החזיקה אותי.
ורואה איך ברגעים האלה שכחתי בכלל שאני קיים.

ואז הייתי מחייך — ומחזיר בעדינות את הקשב שלי למציאות שמתרחשת מולי עכשיו, ברגע הזה.
ולפעמים — במשך דקות ארוכות או יותר — הייתי ממש בזון.
נוכח לגמרי.
גם אם הייתי נאבד לכמה שניות בתוך מחשבות, למחשבות לא היו הרבה אחיזה עליי.

הרגעים האלה הגיעו כל כמה ימים.
לא יכולתי לכפות אותם. לא יכולתי לתזמן אותם.
כל מה שיכולתי לעשות זה פשוט להישאר נוכח, מרגע לרגע כל פעם מחדש — וידעתי שהם יבואו.
גם כשהם לא קרו, כנראה שהייתי הרבה יותר נוכח ומודע ממה שהייתי אי פעם קודם.
אבל כשהם כן הגיעו — הם היו משהו אחר לגמרי.
כמו להתחבר למציאות אחרת לגמרי.
כמו להתעורר מחלום.


## המסעדה מתעוררת לחיים

פעם אחת ישבתי במסעדה צפופה עם חברים.
המקום היה רועש, מלא אנשים.
כמו תמיד ניסיתי להישאר נוכח, לתפוס את עצמי כל פעם שהקשב בורח.
אבל רוב הזמן הייתי במצב הרגיל — חצי ישן.
אבל אז פתאום — בום.
 זה קרה שוב.
כל המחשבות, הזהויות, הסיפורים שתמיד תופסים לי כל כך הרבה מקום — פשוט נעלמו.
החושים שלי התחדדו בטירוף.
זה הרגיש כאילו כל הרקע קיבל שדרוג ל-3D.
כאילו סרטון שהיה תקוע באיכות נמוכה עבר פתאום לרזולוציית HD — פיקסל אחרי פיקסל.
הבטתי סביבי — והכל היה שם. הכול.
הבר. הכוסות. בקבוקי הוויסקי. המדפים. התמונות על הקיר. האנשים בשולחן ליד.
כל דבר חד, חי ומדויק — גם לבד וגם כחלק מהתמונה הכללית.
זה לא היה רק בהירות — זה היה נפח, כמעט יותר מדי לקלוט.
ובכל זאת, הכול זרם אליי.
זה היה אקסטזה. בלתי יאומן.

והייתי מודע לזה שאני חי.
כמו:  הנה אני. שוב ער בתוך המטריקס.
עוד מישהו רואה את זה?! 
עוד מישהו ער?!



## רגעים עוצמתיים של נוכחות

אחד הרגעים הכי עוצמתיים של נוכחות שחוויתי היה בזמן שניקיתי את החדר שלי.
תמיד היה לי משהו עם ניקיון.
כשהמחשבות מתארגנות — גם המרחב החיצוני רוצה להשתקף בהתאם, ולהפך.
כל ניגוב, כל תזוזה, כל רגע הפך אותי ליותר ויותר נוכח.
עד שזה הפך לאוברוולמינג.
דמעות של אושר עלו לי בעיניים.
הרגשה עצומה של הכרת הטוב.
הסתכלתי על הבית, על המראה, על האור — ורציתי לבכות, מרוב שזה היה יפה בצורה בלתי נתפסת.
רק עצם זה שאני קיים.
שהקיום בכלל קיים, קורה מול העיניים שלי ממש עכשיו.
זה לבד הספיק כדי לגרום לי לרצות ליפול על הברכיים, לצעוק ולבכות מתוך אהבה טהורה, אקסטזה והכרת תודה.

אני זוכר פעם אחרת כששטפתי כלים — ופשוט ניסיתי להיות נוכח.
התנועה החוזרת עזרה — היא הכניסה את הראש שלי לקצב.
מוזיקה התנגנה ברקע.
ואז זה פגע בי שוב.
נהייתי נוכח.
פתאום המוזיקה הפכה לאיזו חוויה רגשית בלי נתפסת.
יכולתי לשמוע כל כלי בנפרד, וגם את כולם יחד.
לשמוע את המרחב ביניהם. את התנועה של האקורדים.
השמיעה המוזיקלית שלי הרגישה חדה פי כמה.
מה שהיה גם מעניין, שהבנתי, שכל ההרמוניה הזאת, העושר, המבנה — הם תמיד היו שם.
אבל עם כל רעש המחשבות, זה לא הגיע אליי.
לא גיליתי מימד עליון.
זו פשוט הייתה המציאות — סוף סוף ברורה, חדה. בלתי נתפסת.
התחושה הייתה כל כך חזקה, כל כך חיה,
שהייתי על סף לעצור את המוזיקה באותו רגע — רק כדי לצאת החוצה ולהודיע לעולם מה הרגע ראיתי וחוויתי.

זה לא הגיע רק ברגעים פיוטיים.

פעם, באמצע מיגרנה — משהו שבדרך כלל משבית אותי לגמרי. פתאום, למרות שהכאב היה שם, משהו עמוק יותר נפתח.
היה בי חלק שפשוט היה. מודע. בסדר. לא מושפע מהמיגרנה.

פעם אחרת, התעוררתי משנ"צ — ופשוט הייתי שם.
נוכחות מלאה.
בלי הכנה.
פשוט — שלום. הנה אני שוב.

באותם רגעים, העולם לא רק נראה אמיתי — הוא נראה מעוצב.
הייתי מסתכל על עץ דקל וישר זה הזכיר לי מטאטא ענק הפוך, זה היה מצחיק. הכל היה מלא הומור, מצחיק ומשעשע. הייתי מסתכל על מכוניות — והן היו מחייכת אליי, עם הפנסים שלהם והמבנה שלהם כמו דמויות ציוריות מסרט.
בכל מקום שהבטתי, הכל היה נראה כאילו יש לו דמיון קומדי אחד לשני.
בדיחה שרק הרגע הזה מבין.

גם המרחב עצמו הרגיש שונה — השמיים הרגיש פחות רחוק. כמו כיפה ציורית שעוטפת אותנו. אני מסתכל לשמיים ורואה מטוס יושב לו באמצע השמיים כמו צעצוע מודבק לציור, ומרגיש כמעט כאילו אני יכול לשלוח יד ולתפוס אותו בידיים שלי.

הייתי צוחק ומחייך לעצמי, כי זה הרגיש כאילו היקום עשה לעצמו "פאוזה" ואמר:
"בוא נראה אם מישהו שם לב עד כמה הכל מוזר ומדהים."



## יומן מסע של הולך רגל

יש רגע אחד שאני זוכר באחד ההליכות שהייתי עושה, הלכתי אולי שעה, מנסה להישאר נוכח.
עושה את כל התרגול, אבל לא ממש הצלחתי להיות נוכח כמו שרציתי.
בסוף הגעתי לחוף.
ויתרתי.
התיישבתי.
הוצאתי את הטלפון והתחלתי לראות תקצירי NBA ביוטיוב.
נתתי לעצמי ללכת לאיבוד בתוך הטלפון.
ואז — אחרי דקה או שתיים — אני מרים את הראש שלי מסתכל לעבר האופק – ובום.
הנה זה קורה שוב.
חדות מלאה.
כל המודעות שלי קפצה בחזרה לגוף ולחושים.
הייתי ער שוב.
אני חושב שהתרגול של ההליכה כבר שקטה לי את הראש ברובו, אבל עדיין היו מחשבות שנתפסתי בהן.
וברגע שהרשיתי לעצמי להיסחף קצת ליוטיוב — איכשהו זה שחרר את האחיזה האחרונה.
וזה שחרר לי את הקשב.

פעם אחרת, הלכתי ברחוב דיזנגוף, מנסה לחזור למצב ההוא — מנסה להיות מודע.
זה היה מאבק.
הצלחתי להשתיק קצת את המחשבות שלי,
אבל עדיין היו מחשבות שתפסו אותי חזק.
בעיקר מחשבות על להיות מודע.
מחשבות על מחשבות.
זה הרגיש אובססיבי.
זה הגיע למצב שפתאום חשבתי לעצמי — אולי הלכתי רחוק מדי עם כל זה.
אולי זה מסוכן.
אולי אני משתגע.
אבל בצורה אירונית, משהו במחשבה הזאת היה קיצוני מדי.

ואז — בום — התעוררתי שוב.
חזרה לנוכחות.
בהירות.
מרחב.
שקט.
כאילו הראש שלי חשף בטעות את הקלף האחרון שלו, מה שהצליח להחזיר אותי בשנייה למקום ההוא של תודעה חושית גבוהה ומודעות רציפה לעצמי ולקיום שלי.
הרגשתי מאוד קליל.
הולך על קצות האצבעות ברחוב.
רוצה להרגיש כל רגע, כל פסיעה, כל נשימה.

ואז אני מסתכל סביבי  — ואני רואה את זה.
רואה כמה אנשים ישנים.
כלואים בתוך הראש שלהם.
הייתי מסתכל לאנשים בעיניים ורוצה לשאול: "שלום, מישהו בבית?!"
כן, הם שמים לב אליך, לסביבה שלהם  — אבל זה בקושי נוגע בהם.
וזה יוצר תחושה משונה — שילוב של אמפתיה והשתאות.
מצד אחד, אתה חושב: "וואו, הם ממש הולכים תוך כדי שינה."
מצד שני: "וואו איזה יופי, איזה יפים הם!"
כמו סצנה קולנועית.
זה הרגיש כאילו כולם כבר מוארים — אבל אולי הם פשוט לא יודעים את זה.
כל אחד משחק את התפקיד שלו עם כל כך הרבה יופי וסוואג.

אולי הם לא מודעים לזה.
אבל הם כבר שם.

לפעמים זה הרגיש כאילו יש איזה חייזר מסתורי שמדי פעם לוחץ לי על כמה כפתורים בראש —
ובום. העולם נפתח. הכל הופך ליפהפה. 
ואז אני מסתכל סביבי ותוהה:
 "רגע מה קורה פה… כולם ראו את זה כל הזמן הזה!?"
אבל החייזר כבר נעלם, מחייך.
אולי הוא לוחש:
"אל תדאג... פשוט תהיה כאן."

ברגעים האלה, החרדה החברתית שלי נעלמה לחלוטין.
כי אתה רואה בבירור שכולם כלואים בלופים של עצמם.


זה היה כמו להפוך להיות מודע באמצע חלום — אתה מתחיל להתנהג בשובבות, כי אתה מבין ששום דבר לא באמת משנה.
אנשים אולי יסתכלו עליך.
אולי ישפטו אותך.
אבל אתה רואה עד כמה השיפוט הזה שטחי.
99% מהקשב שלהם עדיין מופנה פנימה, לעצמם.
זו תחושה מוזרה אבל זה לא גורם לך להרגיש מנותק מהסביבה, להיפך, זה גרם לי להרגיש אהבה.
ראיתי את הילד הפנימי בכל אחד.
וגם בעצמי.
אני יוצר קשר עין עם מישהו ברחוב, ויכול לראות איך הוא מבחין בי לשנייה.
אני רואה איך זה אסוציאטיבית אולי מג'נרט לו כמה מחשבות, אבל מהר מאוד — הוא שוב נסחף.
חוזר ללופ הבא. לטריגר הבא.

## המדען והניסוי

זה הגיע למצב שהרגשתי ממש כמו מדען במשימה — מנסה לצלול יותר ויותר עמוק.
מנסה לא לתת למוח שלי להטעות אותי.

ניסיתי להבין איך בדיוק הרגעים האלה של נוכחות מתרחשים —
לנסות ללכוד את המכניקה שלהם, אולי ללמוד איך לשלוט בזה.
כאילו, אם רק אצליח להיות מודע מספיק ברגע שבו הנוכחות מגיעה...
אולי אצליח לחקור את הרגע הזה.
לפרק אותו.
ואז אולי למצוא דרך להגיע אליו שוב, מתי שאני רוצה. אבל זה לא ממש עבד, זה היה מרוץ אינסופי.

נסיתי גם לחקור את עצמי ואת התפוסים שלי.
התחלתי להבחין בסוגים שונים של פנטזיה. 
חלקן שליליות — מונעות מכאב, פחד.
ואחרות יותר מפתות — דימויים של הצלחה, אהבה, כוח.
וכל מצב כזה הגיע עם הדלק הרגשי שלו.
מצבים שונים הפעילו מסלולים שונים.
בשלב מסוים יכולתי ממש להרגיש את הגוף מנסה לייצר את המטען הרגשי הנכון בשביל לשמר פנטזיה חיובית — תוך כדי ניסיון להישאר נוכח.
אבל זה אף פעם לא באמת עבד.
זה אחד הטריקים הכי מוזרים של המוח —
מנסה לאכול את העוגה ולהשאיר אותה שלמה.

התחלתי לשים לב לדפוסים.
רגעים חברתיים, למשל, היו מהקשים ביותר להישאר נוכח בהם. גם כשמאוד השתדלתי להישאר נוכח — זה פשוט לא קרה.
האות לא הצליח לחדור את כל הרעש הפנימי, המסכות וההגנות שהיו לי בזמן אינטראקציות חברתיות.
אבל לפעמים — בדרך חזרה הביתה, משהו היה נפתח. עדין, אבל ברור.
 כאילו הנוכחות חיכתה לי שם מאחורי הקלעים — ועכשיו צעדה קדימה, שלום.
זה היה כמעט כאילו המצבים האלה היו תופעת לוואי של המאמץ שלי להיות מודע.
והיו גם רגעים שפשוט הרגישו פיוטיים באבסורדיות שלהם.
כאילו פתאום הייתי תופס את האבסורד של הכל — עד כמה יכולתי ללכת לאיבוד בהסחות דעת מבלי לשים לב.
רק תשומת הלב לכמה המח שלי הלך לאיבוד הייתה לפעמים מספיק כדי להחזיר אותי לרגע הזה:
רגע. אני קיים.
אני פה.
איך בכלל לא שמתי לב לזה?

אבל זה היה מרדף אינסופי.
כי גם כשהרגעים האלה הגיעו — הם היו כל כך חזקים, כל כך עוצמתיים —
שכמעט היה בלתי אפשרי להישאר נוכח בתוכם ליותר מכמה דקות.
היופי, האקסטזה — היו סוחפים אותי חזרה לתוך עולם הדמיון והמחשבות.


אחת התובנות הכי משמעותיות שהיו לי, הייתה קשורה למנגנוני ההגנה של האגו.
גיליתי שכל פעם שהאגו שלי היה חוטף מכה — נגיד, אם קיבלתי דחייה  —
המוח שלי ישר היה נכנס על אוטומט למצב פנטזיה.
הייתי מתחיל לדמיין את הקאמבק, איך אני אצליח, אוכיח לכולם.
מעולם לא שמתי לב לזה לפני.
אבל זה היה קורה כל הזמן.
פעם אחת, לדוגמה, באמצע הליכה מדיטטיבית רגילה, קיבלתי טלפון שהודיע לי שלא התקבלתי לעבודה שהייתי בטוח שירצו אותי.
האגו שלי חטף מכה.
ובתוך שניות — מצאתי את עצמי חושב:
כמה הם טיפשים. אני הרי אחזור להייטק, אני אהיה מטורף, הם עוד יתחרטו. אתם תראו.
אבל אז — אחרי דקה או שתיים — התעוררתי.
ראיתי איך נסחפתי לתוך עולם המחשבות והדמיון.
וברגע שחזרתי לנוכחות — ראיתי את כל הדפוס, איך הוא קרה בזמן אמת.
ראיתי למה המחשבות האלה בכלל עלו, מה היה הטריגר, למה אני פתאום בפנטזיה מלאת תשוקה.
פתאום כל הדמיון לא היה כל כך אמיתי יכולתי לשחרר מהצורך להמשיך להיסחף בעולם הדמיון ולהחזיר את הקשב שלי לכאן ועכשיו.
תפסתי על המוח שלי על חם! — כי הוא לא ידע שאני רואה.
אבל הייתה גם חמלה.
כלפי עצמי.
כלפי איך שהמוח ניסה להגן עליי.

המחשבות הן רק מחשבות.
הן לא מודעות, הם לא מי שאנחנו.
המוח תמיד ממשיך פשוט להריץ את כל התסריט הרגילים שלו.
אבל ברגעים שהייתי נוכח באמת — ראיתי את כל התהליך:
הטריגר, שרשרת המחשבות, הטון הרגשי, לכמה זמן הלכתי לאיבוד ושכחתי שאני אשכרה קיים.
וברגע שאתה רואה את זה — זה מאבד את האחיזה.
המחשבות עדיין עלו — אבל הן כבר לא שלטו בי.
הן לא הרגישו "אמיתיות" או "דחופות" כמו פעם.
ויכולתי לשחרר.


וזה אחד הדברים הכי מטורפים בתרגול רדיקלי כזה של נוכחות:
זה מרגיש כמו קרב מול עצמך.
והמוח שלך כל כך חכם — רוב הזמן אתה בטוח שאתה המוח החושב, "אני חושב משמע אני קיים".
אבל כשאתה נוכח באמת — והמוח ממשיך לחשוב, להיגרר אחרי טריגרים אסוציאטיביים פנימיים וחיצוניים  —
הוא חושף את עצמו, כי הוא לא יודע שאתה מודע.
יחד עם זאת הוא מתאושש מהר.
מנסה להתחבר לעצמי הגבוה שלך.
להישאר רלוונטי.
אתה מתחיל לראות עד כמה המוח ערמומי.
איך הוא מנסה לקחת קרדיט.
איך הוא מנסה לחטוף גם את הרצון להיות נוכח.
תחשבו על זה:
גם החלק בנו שרוצה להיות נוכח —
זה רק עוד מחשבה.
אולי אתה יכול להגיע להארה.
אבל ה"אתה" שמשתוקק לנוכחות, לא יהיה שם כשהיא תקרה.

וזה לאט לאט עזר לי להבין  —  שזו עבודה לכל החיים.
אתה אף פעם לא "שולט" במוח.
אתה רק ממשיך להיזכר, שוב ושוב. 
אתה נזכר שאתה קיים והלכת לאיבוד, ואתה יכול לחייך בעדינות, בתחושת הקלה ולחזור לחושים שלך ולגוף שלך.
התחלתי להבין יותר שבמצב התודעתי הרגיל שלי —
כמעט כל מחשבה או רגש שעולה תופס לי את כל הקשב —
עד שאני שוכח שאני קיים בכלל.
כל מחשבה מרגישה כמו הדבר הכי חשוב ואמיתי בעולם.
אי אפשר לשחרר אותה — כי זה מרגיש כמו לשחרר את עצמנו.
אבל המוח קופץ ממחשבה למחשבה, לרוב בגלל טריגרים קטנים אסוציאטיביים.
לדוגמא: אתם הולכים ברחוב ורואים מישהו שמזכיר לכם מישהו אחר —
ופתאום, תוך 10-15 שניות, המחשבות גולשות לסיפור דאגה או פנטזיה שיכולה להימשך דקות או שעות.
מחשבה גוררת מחשבה — והכל מרגיש נחוץ, חשוב.
כאילו "אני לא סתם חושב על זה עכשיו, זה חשוב" "אם אני אשחרר, מה אם אני אשכח? מה עכשיו אני אמור להפוך להיות פסיבי בחיים?"
אבל במצב הרגיל שלנו, ביום יום, אנחנו בכלל לא יודעים מה מפעיל אותנו. למה בכלל התחלנו לחשוב את הסיפור הזה שעכשיו מרגיש סופר קריטי, אנחנו כמו בובה על חוט של טריגרים חיצוניים ופנימיים. 
אבל ברגעי נוכחות — אתה רואה את זה.
רואה איפה זה התחיל, מה היה הטריגר, רואה איך מחשבה אחת מושכת עוד אחת.
רואה איך כל מחשבה מצליחה, שוב ושוב, לשאוב את כל תשומת הלב שלנו בקלות כאילו זה הדבר הכי קריטי ונחוץ כרגע.
וכשאתה מודע — אתה רואה את כל האירוע הזה קורה בזמן אמת, או כמה שניות אחרי ואז אתה יכול לשחרר את המחשבה עם חיוך של "אההה נכון!" שוב שכחתי שאני קיים, שוב נסחפתי,  ולחזור בעדינות פשוט להיות.


## המצפן הפנימי

אחד הדברים שהתפתחו בי בתקופה ההיא היה מעין מצפן פנימי — מעקב מודעות כזה.
מנהל משמרת חדש שהתפקיד שלו היה לשים לב מתי אני נסחף לתוך עולם המחשבות, הדמיון והרגש ולהעיר אותי.
המצפן הזה, השעון המעורר הזה —הפך להיות חלק מרכזי מהקיום שלי.

וזה לא היה רק שעון מעורר.
זה היה כאילו יש לי איזה פרוסס שרץ ברקע כמעט כל הזמן, שסורק את איכות הקלט החושי שנכנס ורמת השקט והרעש בראש שלי כדי למדוד בכל רגע נתון כמה אני ער.
זה לא רק אם אני נוכח או לא, אלא עד כמה אני נוכח.
כמה מרחב יש לי בראש.
וזה לא משהו שהייתי צריך לחשוב עליו — זה פשוט קרה.
מערכת שפועלת ברקע, שכל הזמן בודקת:
איפה אני עכשיו?
כמה ברור הרגע הזה?
אבל זה היה לפעמים גם מעייף ומעיק.
ברגע שאתה חווה את השדרוג הזה בתודעה, אפילו פעם אחת, אתה מתחיל להרגיש שאתה ישן כל פעם שאתה לא שם, ואתה מנסה כל הזמן להתעורר —וזה יכול להיות מתיש.
לפעמים זה הרגיש כמו להיות באיזה הרצאה משעממת שאני מנסה בכל הכוח לא להירדם — אבל פשוט עייף מדי.
נרדם, מתעורר.
ושוב.
ושוב.
עייף.
חשוב לי להדגיש את זה כי יש לזה מחיר.
וזה עלול להיות אפילו מסוכן פוטנציאלית.
אתה צולל עמוק אל תוך המוח שלך.
אתה מנתח את עצמך.
וזה קצת מפחיד.
כי ברגע שאתה מתחיל לראות איך הראש שלך באמת עובד —
אתה גם רואה כמה קל הוא יכול להטעות אותך.
כמה קל לשכוח.
כמה קל ללכת לאיבוד.

טריק אחד לדוגמא שאני זוכר שהמוח שלי עשה לי קרה דווקא ברגע של נוכחות טהורה.
תוך כדי הליכה, כשאני יכול להרגיש את הרציפות של הקיום שלי מרגע לרגע, פתאום עוברת לי מחשבה בראש: "אולי התפקיד שלי זה להעיר את כולם?"
בשניות הראשונות זה לא הרגיש קיצוני או מוזר, אפילו מעורר השראה. אבל אז אחרי חצי דקה או דקה התעוררתי שוב, וראיתי את זה כעוד טריק מתוחכם של המח שלי לייצר נרטיב מרתק מספיק כדי להסיט את צומת הלב שלי מהחיים עצמם שקורים ממש מולי ברגע הזה.
המוח יעשה הכל כדי להמשיך להוביל את הנרטיב ולפתות אותנו לתוך עולם הדמיון והמחשבה.
לכן הרבה אומרים שכדאי לעשות עבודה כזאת בקבוצה, או עם מורה —
כי המוח פשוט ערמומי מדי בשביל להתמודד איתו לבד.
ובהמשך באמת הצטרפתי לכמה קבוצות.
קבוצות רוחניות. קבוצות מדיטציה. קבוצה של גורדייף.
אבל האמת לא ממש הצלחתי להתחבר.
הכל הרגיש לי מובנה מדי, טקסי מדי או נאיבי מדי.
אבל עדיין — זה כן עזר לי.
לפחות מהבחינה של לאתגר את עצמי, לתת לעצמי עוד הזדמנויות לתרגל נוכחות במפגשים החברתיים המיוחדים האלה.


## כמה רחוק אני מהארה?

במהלך אותם חודשים, באמת האמנתי שאני כנראה במרחק של שבועות, או אולי חודשים ספורים מהארה.
מה שחשבתי שזה אומר היה: להיות במצב הזה של נוכחות כל הזמן או רוב הזמן.
או לפחות לדעת איך להיכנס אליו מתי שאני רוצה, אחרי כמה דקות של מדיטציה.
קראתי את אקהרט טול, ואחר כך גם מורים כמו מוג'י וגורדייף.
וכולם גרמו לזה להישמע כאילו אפשר להפוך את זה למצב קבוע.
ואני הייתי כזה — כן, אני די קרוב. אולי אני באמת "האחד"...
היום, כשאני מביט אחורה — הפרספקטיבה שלי השתנתה.
אני מתחבר היום הרבה יותר לתכנים רוחניים שהם מחוברים יותר לקרקע.
יותר מציאותיים.
סבתא שלי אמרה לי פעם:
"אם אתה מצליח להיות נוכח עשר דקות ביום — זה מדהים."
המשפט הזה נשאר איתי.
להקשיב ולקרוא אנשים כמו ראם דאס ואלן וואטס גם עזר לי להבין יותר — שהמצב הזה הוא לא משהו שאפשר לצפות לשלוט בו.
בטח לא באמצע חיים עמוסים ומלאים.

ויש בזה גם נחמה מסוימת.
אני זוכר תובנה אחת שעלתה לי אחרי שההיי של הנוכחות דעך:
"אולי להיות מואר.. זה בעצם לא להיות מואר אחרי הכל.."
אולי זה פשוט... מה שזה.
אתה מנסה להיות נוכח.
אם אתה מצליח — מעולה.
ואם לא — גם מעולה.
ואם אתה לא מתעניין ברוחניות ותודעה – גם מעולה.

סבתא שלי גם מדברת הרבה על זה שאלוהים נמצא גם בחושך, לא רק באור.
שנוכחות זה לא רק ברגעים של האקסטזה.
זה גם להיות מודע בתוך רגעים של קושי — בלבול, הצפה.
בהתחלה האמת , היה לי קשה להתחבר לזה.
בחוויה שלי בהתחלה, הנוכחות תמיד הייתה מלווה באיזו תחושת אקסטזה והתרגשות גבוהה.
אז לא באמת הבנתי למה היא מתכוונת.
אבל בזמן האחרון, אני חושב שאני מתחיל להבין את זה יותר.
היו לי רגעים עם מודעות עמוקה יותר — רגעים שבהם הבנתי שפונדמנטלית הכל בסדר.
גם אם על פני השטח דברים קשים, אולי הגוף כואב, אולי אני עצוב, מרגיש תחושת גועל, מה שלא יהיה...
אבל יש בי חלק שרואה שגם אם אני מרגיש רגשות קשים — זה לא כזה נורא.
אני עדיין בסדר.
החיים האלה עדיין מטורפים למרות הכל.
היו לי לאחרונה רגעים שבהם הפסקתי לדאוג מהעובדה שאני דואג.
שהפסקתי להתנגד כל כך לכל מה שאני מרגיש — כי זה פשוט... לא היה כזה נורא.

אני חושב שמודעות היא כנראה מרחב אינסופי.
וכל פעם שמתפנה קצת יותר מקום —  זה מרגיש מדהים. ומרווח.


## פסיכדליים ותוכן רוחני

בחודשים הראשונים של המסע הזה, בכלל לא ניסיתי לצבור ידע רוחני או לצרוך תוכן רוחני.
מבחינתי כבר הבנתי הכל.
זה היה עד כדי כך פשוט:
לנסות להיות נוכח בכל רגע.
כששמתי לב שאני נסחף לתוך מחשבות על העבר והעתיד, להחזיר את הקשב בעדינות לרגע הזה.
זה כל הסיפור.
מאוחר יותר, כשהנוכחות התחילה לדעוך —
וכשכבר הרגשתי פחות מחובר —זה היה הרגע שבו התחלתי להיכנס לתכנים רוחניים.
ובהמשך, גם פסיכדליים.
אבל באותם חודשים ראשונים, פשוט לא היה בזה צורך.

כשלבסוף כן לקחתי פסיכדליים — כמו אסיד, MDMA, צ'אנגה —
זה הגיע ממקום של רצון להתחבר מחדש.
לא חיפשתי לגלות משהו חדש.
רק לחוות שוב טריילר, טעימה, תזכורת — משהו שיחזיר אותי למקום שכבר הכרתי.
וכן, לפעמים תחת ההשפעה, הרגשתי נוכח.
היו רגעים עוצמתיים. אין ספק.
אבל עדיין — אף אחד מהחומרים האלה לא התקרב למה שחוויתי במצבי הנוכחות הטבעיים.
הסמים הרגישו כמו אנרגיה.
משהו חזק מבפנים.
כאילו הם פתחו או העצימו משהו בעוצמה.
אבל האנרגיה הזו — היא לא הייתה נוכחות.

מבחינתי, זה לא היה עניין של כמה חזקה החוויה.
השאלה האמיתית הייתה:
האם אני באמת נוכח? האם אני מודע?
ולא משנה כמה החוויה הייתה חזקה או עמוקה —
היא לא בהכרח קירבה אותי לשם.

## אמת אובייקטיבית

כשזה נוגע לשאלות על אלוהים או להבנה אובייקטיבית של היקום, החיים אחרי המוות או כל דבר כזה —
אני לא יכול להגיד שראיתי משהו מוחלט, אובייקטיבי וברור ברגעים האלה.
אבל  זה כן עיצב את הדרך שבה אני חושב על החיים.
זה עורר בי השראה להתחבר לרעיונות שונים של איך אני רואה את היקום ואת עצמי.
שהכל אחד, שהכל תודעה.

אבל האם ראיתי את זה ברגעים האלה בצורה ברורה? לא.
זה כן התחבר לי אבל מאוד למה שחוויתי, וזה בהחלט נתן לי השראה להתחבר לרעיון שהחיים והיקום הם כמו אלוהים שמשחק מחבואים עם עצמו — שכל מה שקיים זה רק מודעות ואלוהים, ואנחנו פשוט שכחנו מי אנחנו.
שכחנו שאנחנו אלוהים. אנחנו מעמידים פנים שאנחנו לא.
גם הרעיון של חיים אחרי המוות הרגיש פתאום מעניין ולא מופרך — זה  הרגיש יותר הגיוני שהמודעות יכולה להמשיך להתקיים גם אחרי שהגוף שלי ימות.
אבל אני לא בטוח לגבי זה, ומה זה אומר.
הרעיונות האלה לא היו חלק מהחוויה.

אז הרגעים האלה לא הסבירו לי איך היקום עובד,
או חשפו איזו אמת אובייקטיבית — אבל אינטואיטיבית, מאוד התחברתי לרעיון שהדבר היחיד שקיים באמת זה מודעות — ושכולנו מודעות, כולנו אלוהים, פשוט שכחנו.
וגם כשאני מחוץ לחוויה — כמו עכשיו למשל — כן, אני יכול לחזור עם זכרונות, מילים מסוימות לתאר את החוויה, אבל אני לא בתוכה. וכשאתה לא בתוכה — אתה לא לגמרי מודע, אז אני גם לא ממש זוכר מה היה שם בצורה מלאה.
אבל החדשות הטובות הן שכמו שינה רגילה — כל פעם שאתה מתעורר, אתה זוכר הכול:
מי אתה, איפה אתה, מה חלמת.
אז זה אותו הדבר כאן.

החוויה עצמה דמתה למה שקראתי אחרי זה בספרים של אוספנסקי — כ"מצב התודעה השלישי".
אוספנסקי כותב, שלבני האדם יש ארבעה מצבי תודעה שונים: שינה, ערות, זכירה עצמית, ותודעה אובייקטיבית.
מה שאני חוויתי זה היה המצב השלישי — זכירה עצמית  — שהוא אומר שזה מפעיל גם רגשות הרבה יותר עוצמתיים מהמצב הרגיל שלנו.
זה מצב שבו אתה נוכח לגמרי ומודע לעצם הקיום שלך מרגע לרגע — לא כמחשבה, אלא באמת מודע.
אוספנסקי אמר שזה דומה לרגעים הנדירים האלה בחיים שבהם אתה פתאום מרגיש משום מקום:
"וואו, איזה מוזר, אני קיים. ואני נמצא ממש כאן, ממש עכשיו."
זה קורה לנו בצורה טבעית לעיתים נדירות — אולי בטראומה גדולה או ברגעים משמעותיים מאוד בחיים,
שבהם המחשבות פוסקות ואתה כולך נוכח — בגוף, בחושים, מודע לכך שאתה קיים.
אלה הרגעים הגדולים האלה בחיים שאנשים אוהבים לשאול עליהם:
"איפה היית כששמעת על..?"
אנחנו זוכרים את הרגעים האלה בצורה הרבה יותר חדה.
רוב הזיכרונות שלנו הם שכבות של זיכרונות שנבנו לאורך השנים.
אנחנו יודעים שמשהו קרה, אבל לא באמת יכולים ממש להרגיש שוב מה היה אז בדיוק.
אבל אז יש את הרגעים הנדירים האלה שאנחנו זוכרים איפה היינו בדיוק, מה היה הריח במקום, איך זה הרגיש — משהו שלא נשכח לעולם.
אלה רגעים או ניצוצות של זכירה עצמית.
והם לא רק חדים בזמן אמת — הם גם משאירים חותם חזק יותר בזיכרון.
לא רק על מה שקרה באותו רגע, אלא גם אולי את מה שהוביל אליו.
בדומה למה שקורה כשאנחנו מתעוררים,
ובשניות הראשונות אנחנו יכולים לזכור את החלום.
אותו דבר כאן…


החוויה הזאת גם שינתה לי את ההסתכלות על דת.
אתה מבין פתאום — שזו בעצם כל המטרה של הדתות.
אבל לרוב האנשים אין שמץ.
 
עוד סיבה שזה גרם לי לחשוב על המודעות הזאת כאלוהים, זה בגלל שגדלתי ברקע חרדי,
ומגיל צעיר חינכו אותי להאמין באלוהים וביהדות.
ולמרות שהאמנתי באלוהים והכל — כי מכניסים לך את זה בראש בצורה כל כך חזקה כמו —
"ברור שאלוהים קיים ושהיהדות האמת, ומי שחושב אחרת פשוט טיפש…"
או — "באמת נראה לך שאתה יותר חכם מכל הפילוסופים היהודים הגדולים? בגלל שיש לך שאלות 'קשות' אתה חושב שאתה מבין משהו?"
או – "אתה באמת מוכן לקחת את הסיכון שאתה טועה ואתה בדרך לגיהנום?"
וזה עבד עליי במידה מסוימת.
אבל אפילו האמונה לא הספיקה לי להתחבר ליהדות ולדת הייתי בריבים עם אלוהים כמו —
"לא בא לי להקשיב לך אלוהים.. מה תעשה? בוא נראה.."
 וגם – "למה בכלל אתה אלוהים ולא אני? זה לא הוגן."
אבל עכשיו, מנקודת המבט הזו — מצאתי דרך חדשה להתחבר לאלוהים — כאל האני הפנימי שלי.
אין לי מישהו חיצוני לי לבוא אליו בתלונות למה עשית ככה או איפה היית בשואה — כי אלוהים זה לא משהו חיצוני לנו, אנחנו אלוהים, כולנו, כל מה שקיים, רק שכחנו..
אז אנחנו בעצם סוג של הכנסנו את עצמנו למצב הזה.
אבל אני לא טוען שזה עובדה אובייקטיבית. אני פשוט מתחבר לזה.

היופי בזה הוא שברגע שאתה רואה את הנוכחות והמודעות כהאני האמיתי שלך, לא המחשבות או הרגשות אלא משהו עמוק יותר שרק צופה ומודע להכל — כל השאלות הגדולות האבסטרקטיות האלה על החיים מפסיקים להיות חשובים:
"האם אלוהים קיים?"
"מה קורה אחרי המוות?"
 אלו עוד מחשבות, עוד תוכן להיות מודע אליו.
סדרי העדיפויות שלך משתנים מהשאלות האבסטרקטיות האלה על החיים למה מתרחש עכשיו ברגע הזה בחיים האלה מולי, האם אני זוכר שאני קיים, שהיקום קיים..? כל שאר השאלות או המחשבות פחות חשובים.
אז זה סידר לי את השאלות על אלוהים מזווית מפתיעה.

## הצורך לשתף

הצורך לשתף ולהראות לאנשים מה גליתי היה מאוד חזק כמו:
"אתם לא מבינים מה קורה פה! אתם חייבים לראות את זה!"
אבל זה גם היה מתסכל.
כי רוב האנשים סביבי — חברים, משפחה, לא משנה מי — זה הרגיש כאילו זה משעמם אותם והם לא ממש מבינים על מה ההייפ.
ואז אתה מתחיל להבין — שרוב האנשים, לפחות ביום יום שלהם, זה לא מעניין אותם.
זה נשמע להם היפי מדי, משעמם.
אני חושב שהרבה אנשים אולי מגיעים לזה כמוני, ממשבר. אתה מגיע לנקודה כל כך נמוכה בחיים,
שאין לך כבר מה להפסיד — ואז זה יכול להיות לפעמים יותר קל לשחרר את הקסדה הבלתי נראית המציקה שכולנו סוחבים איתנו ומפלטרים דרכו את העולם, בלי לשים לב.
כי אחרי שאתה מוותר, אין לחץ ואין לך מה להפסיד.
אבל לאנשים שסובלים פחות מקשיים נפשיים,
או שפחות מחוברים רגשית או אינטואיטיבית —
מה המוטיבציה שלהם לנסות להיות נוכחים?
רובנו בכלל חושבים שאנחנו כבר נוכחים פחות או יותר  — או שלפחות אנחנו יכולים להיות, אם רק נרצה.
אז למה להתאמץ בשביל משהו שכבר יש לך?
לפעמים אני מרגיש שאני רוצה להכריז בקול לכולם:
"אין לכם מושג מה אתם מפספסים!"
זה לא איזה עניין מוסרי מתיפיף או פיס אנד לאב.
זה התוכנה האמיתית שמאחורי הסיפור.
זו אקסטזה.
זה טירוף.
לפעמים היה לי חשק ממש חזק לגשת לאנשים — חברים, זרים, לא משנה מי —  ולגעת בהם בעדינות ביד ולהגיד:  "היי. אתה שומע את זה? אתה שומע את השקט המטורף הזה?"
רציתי להעביר אותם ממש פיזית למצב של מודעות.
לצבוט את האיירפודס הבלתי נראה שלהם לחיצה ארוכה — ולהעביר אותם ממצב ביטול רעשים למצב שקיפות.
להכניס את השקט. להכניס את העולם.
לא כדי ללמד.
לא כדי להטיף.
רק כדי לשתף. להעביר את ההרגשה. את המעבר.
זה מרתק אותי — כמו שAI מרתקת אותי. או טכנולוגיה. או כל דבר שמרתק בחיים האלה.
וזה גורם לך להבין את הפוטנציאל המטורף של המוח שלנו, כאילו מה עוד המוח האנושי המטורף מסוגל לחוות? כנראה הרבה יותר ממה שחוויתי.
במיוחד גם שגורדייף ואוספנסקי מדברים על איזשהו מצב תודעה גבוה יותר, המצב הרביעי — תודעה אובייקטיבית.

## שאלה לקורא: כמה רחוק את.ה מוכן ללכת?

אני לא מנסה לטעון שיש רק דרך אחת להגיע למצבי התודעה האלה. לפעמים הם פשוט תופסים אותנו לא מוכן. הבזקים נדירים שבהם הכל מרגיש דומם, אמיתי, בלתי ניתן להכחשה. אולי ברגע מיוחד בטיול בחו"ל, או באירוע גדול בחיים שלנו, ופתאום בום, משום מקום, אנחנו מתעוררים לרגע. הרעש המחשבתי הבלתי פוסק מפסיק לרגע, ואנחנו פשוט פה, קיימים, נוכחים.
רובנו חווים רגעים ספורים כאלה בחיים.
רגעים מיוחדים שנשארים איתנו — כמו סימניות שמעולם לא ניסינו לשים שם.
אבל אם אנחנו מדברים על לנסות להביא רגעים כאלה לחיי השגרה שלנו, אז השאלה שלי היא:
כמה רחוק את.ה מוכן ללכת?
אני, כמו שסיפרתי, התייחסתי לזה כמו עבודה במשרה מלאה.
לא כרעיון — כתרגול תמידי.
לבדוק שוב ושוב בכל רגע שאני נזכר, איפה הקשב היקר שלי נמצא עכשיו.
וזו לא התחייבות פשוטה, המח החושב שלנו תמיד ינסה להרחיק אותנו משם.
"אוקיי, אני אקום מהמיטה ואשב לעשות קצת מדיטציה."
אבל זה רק עוד טריק של המוח שלנו להסיח אותנו מהטירוף המתרחש לנגד עינינו ממש עכשיו.
נוכחות היא לא אחר כך, היא לא מטרה להשיג בעתיד.
היא עכשיו.
בדרך מהמיטה לספה שם נמצא הקסם, ממש עכשיו.
להרגיש את הרצפה מתחת לרגליים.
לשמוע את הרעשים ברקע.
וזה לא שהמחשבות והזהויות נעלמים — הם עדיין שם — אבל סדר העדיפות משתנה.
החוויה הגולמית של מה מתרחש ברגע הזה, דרך החושים שלנו והמודעות הבסיסית והפשוטה לקיום שלנו הופכת לדבר המרכזי והעיקרי.
לחיות ככה — זה דורש להיכנע.
זה לא אומר לוותר על החיים —  אלא לוותר על הצורך לעשות מיקרו מנג'ינג לכל דבר קטן בחיים שלנו, בעיקר פנימית, ברגשות והמחשבות שלנו. פשוט לתת בעדינות לדברים להיות כמו שהם.
וכן, זה מפחיד — זה מרגיש כאילו שאם רק נשחרר לשנייה הכל יתרסק.
אבל מה שגיליתי זה כשאתה מוכן לוותר אפילו לזמן קצר על הפרשן הפנימי, ועל כל מחשבה שבאה ומרגישה הכי קריטית וחשובה בעולם, אתה מגלה שבמקום להרחיק אותך מהחיים, אתה נוחת עמוק יותר בתוך החיים ממה שאי פעם חשבת שאפשר. אתה לא בורח ומתכנס פנימה, אתה פתוח וחי.

## התפקיד של התרופות

אני לא באמת יודע עד כמה לסרנדה הייתה השפעה בתהליך הזה.
השתמשתי בה לסירוגין עד שהחלטתי להפסיק.
וגם הרבה אחרי שהפסקתי, המשכתי לחוות חלק מהפריצות דרך — אבל אני יודע שהיא שיחקה תפקיד גם.
איך שאני רואה את זה, היא קודם כל בעיקר נתנה לי את האנרגיה ההתחלתית שהייתי צריך כדי לצאת מהפרדוקס של הדיכאון — "אם תתאמן ותהיה אקטיבי, תרגיש טוב יותר, אבל איך אני יכול בכלל למצוא את הכוח להתאמן אם אתה בדיכאון?"
היום, אני כבר לא משתמש בתרופות.
אולי בעתיד אשקול שוב, ואולי לא.
אחת הסיבות שאני מזכיר את זה, היא מכיוון שאני באמת מאמין שצריך איזה סוג של אנרגיה מיוחדת בשביל להיות נוכח ולעשות את התרגולים המוחיים האלה.
אפשר לייצר את האנרגיה הזו דרך זה שנמצא דרכים לאתגר את עצמנו, לצאת מאזור הנוחות, שלנו, לחיות חיים בריאים, לעשות כושר ודברים כאלה בנוסף ותוך כדי התרגול עצמו.
אי אפשר פשוט לכפות על המוח להגיע להארה או נוכחות רק מכוח רצון או החלטה.
זה כמו לנסות לרוץ מרתון בלי להיות בכושר, ולומר:
"יש לי מספיק כוח רצון — אני פשוט אמשיך לרוץ, לא אוותר."
אבל כולנו יודעים שזה לא עובד ככה.
זה בלתי אפשרי.
אתה תוותר — או תתמוטט.
אותו דבר עם נוכחות.
זה דורש עבודה פנימית.
בשבילי בהתחלה, התרופה הייתה חלק מזה.
ובכנות, זה קצת מעצבן אותי. זה מכה לאגו.
כאילו אולי אני לא ממש יצרתי את זה בעצמי.
אבל בכל מקרה — לא כל הרגעים האלה קרו כשהייתי על התרופות.


## הדעיכה, חזרה לשגרה

בסופו של דבר, אחרי חודשים ארוכים זה התחיל לדעוך לאט לאט.
אבל זה לא נעלם מבלי להשאיר חותם.
זה השאיר שינוי קיצוני באופן שבו אני רואה את החיים — ואיך שאני רואה את עצמי.
זה השאיר זיכרונות.
ניצוצות קטנים.
לפעמים כשאני יוצא להליכות, פתאום לרגע אחד — זה חוזר.
רק הבהוב.
ואני נזכר איך זה הרגיש — מה זה היה. 
גם המצפן הפנימי והשעון המעורר נשארו, גם אם לא תמיד שמעתי אותם מרוב סטרס ורעשים בראש שלי.

עם הזמן, ככל שהחוויות האלה דעכו יותר, רוב הזמן אני מאוד סקפטי אם הן בכלל אי פעם יחזרו.
אבל גם אם לא — החיים האלה עדיין מטורפים.
ובכנות?
זה הרגיש שזה שווה חיים שלמים — הטוב, הרע, העליות והירידות — רק בשביל לחוות כמה רגעים כאלה. זה שווה את הכול.
הזיכרונות שזה נתן לי, התובנות, התקווה, המשמעות.
זו הייתה חוויה ששינתה לי את החיים.
אבל זה כן דעך — במיוחד אחרי שחזרתי להייטק ולמרוץ היומיומי.

## איפה אני היום?

היום, שלוש וחצי שנים אחרי שחזרתי להייטק, הנה אני כאן שוב באותו מקום. שוב מכור לוויד, שוב עזבתי את העבודה שלי.
העבודה נהייתה מאוד קשה עבורי, ולקחתי הכל בצורה מאוד רגישה.
זה, בשילוב עם ההתמכרות לוויד, ומחשבות על החיים שאני לא רוצה להיות עבד של השגרה ושל הבוסים שלי, הביאה אותי למצב שבו הרגשתי שאני כבר לא יכול יותר — אז עזבתי.
אבל הפעם זה אחרת, אני, קודם כל גאה בעצמי שהחזקתי שלוש וחצי שנים בעבודה במקום אחד, זה לא מובן מאליו. ואפילו שעזבתי שוב — חצי מתוך משבר וההתמכרות, הפעם זו התקדמות משמעותית מהפעם הקודמת.
אני כבר לא רואה את עצמי בדיכאון —
לפעמים כן אני מרגיש חסר אנרגיות, אבל זה לא דיכאון כמו שהיה לי בעבר.

הפעם תכננתי את העזיבה שלי בצורה יותר מסודרת יחסית.
החלטתי לקחת כמה חודשים לנסות לעשות ריסטארט.
לראות מה יש לעולם להציע לי. אולי אני יכול למצוא מקור הכנסה אחר שהוא לא תכנות ודד ליינים אינסופיים בהייטק. אולי אני יכול לחיות יותר את התשוקות והחוזקות שלי.
בתכנות, למרות שאני די טוב בזה, אני לא מרגיש שזה אני. אני תמיד מנסה להשתמש בכישורים הרגשיים והאינטואיטיביים שלי כדי לצלוח הכל בחיים, לא משנה מה, גם דברים אנליטיים.
ואם זה מי שאני — מתבונן, מחפש דפוסים, מחפש להבין, ולהכיל הכל — אז אולי אני יכול למצוא משהו מתאים יותר לאישיות שלי ולכישורים שלי. 
באופן אירוני, מאז שעזבתי את העבודה — הנוכחות התחילה קצת לחזור לחיים שלי.
לא פריצות דרך גרנדיוזיות — אבל משהו עדין.
זה כאילו שכל הזמן הזה לא שמעתי את השעון המעורר בראש שלי מרוב סטרס ושגרה —אבל עכשיו אני שומע בצורה ברורה את הקריאה הפנימית הזאת שוב. ואני רוצה לעשות עם זה משהו. 
אני מרגיש שזה ה"קטע" שלי.
אני רוצה להיות פילוסוף, לחקור את התודעה דרך עצמי, להיות המדען והניסוי. לחיות ככה כמה שאני יכול ולדווח חזרה לעולם מה ראיתי והבנתי. אני לא יודע עדיין איך או אם יש לי את המשמעת העצמית לעשות שינוי משמעותי בחיים שלי, אבל מה שאני כן יודע —
הגל הראשון שלי של ההתעוררות — הייתה אמיתית.
ואני מרגיש שאולי אני מתקרב לגל שני פוטנציאלי.
ובהינתן שהוא יהיה מבוסס על הגל הראשון —
על כל ההבנות, התובנות והחוויות שלי בחיים עד כה —
מי יודע.. אולי הוא יהיה אפילו עמוק יותר מהראשון.

## נור בשמיים

האם אני משוגע אם אני מרגיש שאני יכול להיות מין "מדען תודעה" כזה —
כשאני גם המדען וגם הניסוי?
אני לא מחפש להטיף.
אני לא רוצה לשנות אף אחד או אפילו לרפא אף אחד.
אני פשוט רוצה להבין — את עצמי. את העולם. את הכל.

אני יודע איך לדווח על מה שראיתי —
אני לא יכול להסביר את זה לגמרי או להבין את זה עד הסוף כשאני לא בפנים,
אבל ראיתי מספיק כדי לבוא ולהגיד לכם:
חברים, אני חייב לספר לכם מה קרה פה ומה גיליתי.
אני הייתי שם.
אני הייתי כאן.
ואני רוצה להשאיר סימן בחול — לירות פצצת תאורה לשמיים, ולהגיד לעולם:
זה אני.
אני הייתי כאן.
הייתי נוכח.
ניסיתי.

ניסיתי לחשוב על כל מיני רעיונות איך לשתף את המסע שלי — אולי אנסה ליצור מין יומן מסע פנימי.
עדות מהשוליים של ההכרה.
אולי אני אהפוך את זה לספר.
אולי אעלה קטעים קצרים לרשתות.
אולי בלוג.
אין לי מושג.
אבל אני מרגיש שלחוויות שלי ולקול שלי יש ערך מסוים בעולם —
כמו עדות אישית.
דו"ח מסע תודעתי.
כמו שאמרתי, אני לא יודע עדיין לאיפה אני הולך מפה.
אבל דבר אחד אחרון אני רוצה להגיד:

ראיתי משהו.

הייתי שם.

ואני לא הולך לשתוק על זה יותר — לפחות לא הפעם.

אני כאן כדי לדווח על מה שראיתי.

ואני חושב שאני נכנס פנימה חזרה.

אתם באים?!